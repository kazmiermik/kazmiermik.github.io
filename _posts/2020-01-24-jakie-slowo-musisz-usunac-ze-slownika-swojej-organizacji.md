---
published: true
title: Jakie słowa musisz usunąć ze słownika swojej organizacji?
description: >-
  Niekiedy zastąpienie jednego słowa innym, bardziej odpowiednim, może przynieść
  zaskakujące efekty...
---

W artykule [„Good leaders don’t use bad words”](https://hbr.org/2013/06/good-leaders-dont-use-bad-word) Michael Schrage przytacza historię pewnego warsztatu.

Celem spotkania było kreowanie pomysłów na produkty, których klienci potrzebować będą w najbliższym dziesięcioleciu. Okazało się jednak, że warsztat nie przynosi oczekiwanych efektów. Ciekawe pomysły nie pojawiały się a uczestnicy nie mogli wyrwać się z szablonowego myślenia i odwoływania do ogólnikowych frazesów.

W końcu jednak grupa zrozumiała, co jest nie tak. Wystarczyło zmienić jedno słowo w zadaniu, które otrzymali od prowadzącego a zaczęły pojawiać się ciekawe pomysły.

Kluczem do sukcesu było zastąpienie słowa „produkt” na słowo „oferta”.

Ta jedna zmiana pozwoliła uczestnikom uruchomić zupełnie inne ścieżki myślowe, spojrzeć na problem z właściwej perspektywy i wygenerować mnóstwo dobrych pomysłów.

Czytając powyższy artykuł zdałem sobie sprawę, że warto przyjrzeć się dokładniej słowom, których używamy na opisywanie rzeczywistości w naszych organizacjach.

Spójrzmy na słowo „dział” określające jednostkę organizacyjną. „Dział” dzieli, sugeruje podział. Jak ma się to do potrzeby ścisłej współpracy tak ważnej w wielu organizacjach?

Dlatego postanowiłem usunąć słowo „dział” ze słownika naszej organizacji i zastąpić je słowem „zespół”. 

„Zespół” to według Słownika Języka Polskiego: „grupa ludzi wspólnie pracujących lub robiących coś w jakiejś dziedzinie". 

To słowo sugeruje jedność i współpracę. **Zespoły zespalają!**

Jak pokazuje przykład podany na początku **odpowiedni dobór słów kieruje myślenie na właściwe tory, uruchamia nowe ścieżki myślowe i skojarzenia a w efekcie wpływa na wyciągane wnioski i zachowania.**

Jakie słowo muisz zmienić w swojej organizacji?

![ratownicy](/assets/images/ratownicy.jpg){:class="img-responsive"}

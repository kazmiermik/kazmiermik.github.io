---
published: true
title: Disruptive innovation - nazywajmy rzeczy po imieniu!
---


Termin _disruptive innovation_* (DI) pojawia się obecnie bardzo często i można odnieść wrażenie, że wprowadzenie takiej właśnie innowacji jest marzeniem zarówno start-upów jak i dojrzałych firm.
Zauważyłem, że choć wszyscy pojęcie znają to definiują je na wiele różnych sposobów.

Polskie tłumaczenie „przełomowe innowacje” dodatkowo gmatwa sprawę. „Przełomowe innowacje” jest pojęciem jeszcze szerszym i w żaden sposób nie oddaje znaczenia ukrytego w angielskim słowie _disruption_ - „przerwanie, zakłócenie, zamęt”. 

Przełomowe mogą być nowe technologie, których powstanie wynika np. z innego spojrzenia na problem lub rozwoju technologii. Czy przełomową innowacją nie nazwiemy leku pozwalającego zwiększyć dramatycznie skuteczność i bezpieczeństwo leczenia? 
Taka innowacja otwiera nowe, dotychczas nie eksplorowanie podejście, pole działania. Nie będzie jednak spełniać kryteriów DI. 

Określenie to bardzo się rozpowszechniło lecz nie wszyscy maja świadomość historii jego powstania i związanego z tym znaczenia. Powszechność użycia tego zwrotu odsunęło w niepamięć, że został on wprowadzony w kontekście **teorii opisującej konkretny rodzaj innowacji**. 

Podstawy tej teorii wyłożył Clayton Christensen w swojej słynnej książce „Innovators Dilemma”.
Zgodnie z założeniami autora, termin „disruptive innovation” jest przeciwieństwem **innowacji ciągłej** będącej sposobem działania graczy dominujących na danym rynku. Podmioty wprowadzające DI wykorzystują pewną słabość firm dominujących na rynku. 
We własnym, dobrze pojętym interesie firmy te koncentrują się one na rozwijaniu oferty w celu jak najlepszego zaspokojenia oczekiwań najbardziej dochodowych klientów. Dlatego  firmy wciąż udoskonalają swoje produkty, dodając nowe funkcje, z których klienci czasem nie są nawet w stanie skorzystać. Robiąc to nie dostrzegają zagrożeń płynących ze strony konkurencji rozwijającej się na obrzeżach głównego obszaru zainteresowania dominującej firmy.  Nowi gracze, najczęściej niewielkie firmy, wprowadzają alternatywne rozwiązania lub zaczynaja działać w nowych segmentach rynku. Proponowane rozwiązania są prostsze - wyposażone  tylko w podstawowe funkcje lecz bardziej dostępne i tańsze. Początkowo docierają one do niewielkiej grupy klientów, z reguły w mniej atrakcyjnych cenowo segmentach rynku. 
Firmy odnoszące w ten sposób sukces zaczynaja doskonalić swój produkt i z czasem zyskują akceptacje szerszej klienteli, w tym tej związanej pierwotnie z ustabilizowanym graczami. Jeżeli firma dotychczas dominująca szybko się nie zorientuje może zostać pokonana przez nowego gracza.

Trzeba podkreślić, że DI mierzona kryteriami obowiązującego rynkowego standardu będzie **gorszym** rozwiązaniem niż te oferowane przez ustabilizowanych graczy rynkowych. DI w zgodnej opinii dostawców/producentów i ich klientów nie będzie godna zainteresowania ponieważ nie spełnia standardów (jakości, funkcjonalności...) mierzonych w odniesieniu do obowiązujących w danym momencie kryteriów. DI z drugiej strony dotrze do odbiorców gotowych mierzyć jej wartość i użyteczność według innych, nowych kryteriów. 

W starciu tych dwóch paradygmatów innowacji pojawia się **dylemat innowatora**: robienie rzeczy właściwych z punktu widzenia status quo jest robieniem rzeczy niewłaściwych w odniesieniu do nadciągającego zagrożenia. 

Od czasu wprowadzenia terminu _disruptive innovation_ jego użycie  wykroczyło znacznie poza intencje autora i obecnie DI to każdy rodzaj innowacji, która zmienia status quo eliminując z rynku dotychczasowych silnych graczy.  

Dlaczego precyzyjne operowanie terminami jest ważne? DI jest użyteczną koncepcją. Menedżerowie powinni j znać i rozumieć, ponieważ opisuje ona sposób konkurowania mogący mieć poważne skutki dla ich organizacji. Jeżeli jednak każdą ekscytującą innowację będziemy nazywać _disruptive_ to stracimy zdolność rozróżniania i nazywania konkretnych zjawisk. Jeżeli pojęcie DI straci swoje konkretne znaczenie to nazywanie innowacji zgodnie lub niezgodnie z jego znaczeniem straci sens.


_* niestety nie znalazłem tłumaczenia oddającego sens pojęcia w języku polskim dlatego postanowiłem używać oryginalnego terminu angielskiego

![disruption](/assets/images/disruption.jpg){:class="img-responsive"}
Photo credit: Magdalena Kaźmierska

---
published: true
title: Disrupt or die! - naprawdę?
tile: null
---

W poprzednim [poście] [http://michalkazmierski.com/Disruptive-innovation-nazywajmy-rzeczy-po-imieniu/]  pisałem o niezrozumieniu i nadużywaniu pojęcia *disruptive innovation*. Wiele publikacji, spotkań i konferencji promuje „wprowadzanie zamętu”\* jako koniecznego sposobu myślenia dla osiągnięcia sukcesu w „dzisiejszych czasach”. 
Wielu tzw. „ewangelistów” nowych koncepcji mówi nam *disrupt or die*. Mamy transformować swoje firmy, modele biznesowe a nawet kariery.
Czytając literaturę czy materiały dostępne w sieci mam jednak wrażenie, że to tylko kolejna moda, pozwalająca skomercjalizować atrakcyjnie brzmiącą koncepcję.

Mam problem z takim sformułowaniem. Po pierwsze, słowo *disrupt* niesie negatywny kontekst. Coś musi zostać zniszczone, zastąpione, a przecież nie to miał na myśli Christensen. Opisał on proces, który wydarza się, kiedy firmy działające na obrzeżach pól zainteresowania ustabilizowanych graczy rynkowych wprowadzają, początkowo niedoskonałe i adresowane do ograniczonej klienteli produkty lub usługi. Te z nich, które osiągną sukces, po udoskonaleniu przejmują szeroką rzeszę klientów i w ten sposób dominujący gracz zostaje zmarginalizowany.

Tymczasem, wraz z ewolucją rozumienia pojęcia *disruptive innovation* coraz częściej mamy do czynienia z myśleniem odwrotnym - nie jak wprowadzić produkt i „podminować” konkurencję, tylko jak z założenia wprowadzić zamęt w jakiejś dziedzinie. 
Trafnie podsumował to profesor Ian Bogost z Georgia Institute of Technology:

>„Zasadniczą różnicą pomiędzy *disruptive innovation* a czystą destrukcją (*pure disruption*) jest to, że celem tej pierwszej było udoskonalenie produktu, usługi, sektora gospodarki czy wspólnoty, podczas gdy ta druga koncentruje się przede wszystkim na tym, co można zniszczyć.”\*\*

Niby niewielka różnica, a jednak to co innego, kiedy odpowiadamy na  niezaspokojoną potrzebę klienta, a co innego jeżeli wprowadzenie zamętu w jakimś segmencie rynku jest celem samym w sobie 

Nawet jeśli nie mamy takich intencji, to nierozważne identyfikowanie się z pojęciami - zwłaszcza niewłaściwie rozumianymi - może odciągać od tego, co rzeczywiście powinniśmy robić, żeby zapewnić długotrwały sukces swojego biznesu czy kariery.

Już w 1936 roku George Orwell powiedział: „niechlujność języka ułatwia posiadanie głupich myśli” co wydaje się być nadal aktualnym stwierdzeniem.
W świecie dynamicznych zmian musimy zachować jasność umysłu i nie ulegać sloganom w złudnej nadziei, że w ten sposób da się okiełznać niepewność i znaleźć sposób na uchronienie swojego biznesu.

Koncentracja na *”disrupt or die”* może odciągać nasze myślenie od być może ważniejszych i skuteczniejszych działań.  Jak naprawdę wyróżnić swój biznes ?Jak przestać konkurować na polach, na których konkurują wszyscy?. Jak spowodować, żeby ludzie sami o nas mówili? Co zaoferować, by nawiązać prawdziwe, głębokie relacje ze swoimi klientami? 
I wreszcie nie zapominajmy o starej, dobrej „zwyczajnej” innowacji - to ona wciąż częściej niż *disruptive innovation* zmienia nasze życie na lepsze.


\* *disruption* - przerwanie, zakłócenie, zamęt. Niestety nie znalazłem tłumaczenia w pełni oddającego sens pojęć *disruption* i *disruptive innovation* w języku polskim dlatego postanowiłem używać oryginalnych terminów angielskich
\*\*  cytuję za: [[The Guardian] https://www.theguardian.com/technology/2016/jan/11/disruption-silicon-valleys-buzzword ]

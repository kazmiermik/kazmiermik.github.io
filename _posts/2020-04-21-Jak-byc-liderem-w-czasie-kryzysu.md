---
published: true
title: Jak BYĆ liderem w czasie kryzysu?
---


Niemal każdy zestawy wskazówek „jak być dobrym” liderem podkreśla aspekty wymagające aktywności, takie jak: kształtowanie wizji, zorientowanie na działanie, pewność siebie czy decyzyjność.
Bez wątpienia są to cenne i ważne cechy - tylko, czy są one wystarczające w obecnej sytuacji? 

Kryzys, w którym się znajdujemy różni się znacząco od innych nagłych i trudnych sytuacji, z którymi musieli mierzyć się liderzy i organizacje. Do radzenia sobie z „typowymi” kryzysami liderzy mieli szansę się przygotować. W trakcie kariery zbierali wiedzę i doświadczenie, a potrzebna ekspertyza była dostępna w firmie lub u zewnętrznych konsultantów. Teraz jednak sytuacja jest inna, albowiem kryzys został spowodowany czynnikiem  zewnętrznym, biologicznym, który dotknął niemal cały biznesowy system. Ze względu na interwencje rządów, firmy mają znacznie ograniczone pole manewru, kontroli sytuacji i wpływu na nią. I na dodatek wszystko to dzieje się w skali globalnej.

Dlatego pierwszą rzeczą, którą musi sobie uświadomić każdy lider jest to, **że mamy do czynienia z sytuacją absolutnie nową dla wszystkich**. Sytuacją, w której trudno wprost odwołać się do doświadczeń z przeszłości, zastosować sprawdzone metody i opierać się wyłącznie na umiejętnościach zorientowanych na działanie.

Drugą rzeczą jest uświadomienie sobie skali **emocjonalnego wpływu** tego co się dzieje na ludzi i społeczeństwa - a zwłaszcza niepokoju, smutku czy żalu\* - naturalnych reakcji w obliczu nieznanego zagrożenia. Doniesienia medialne, których wiarygodności nie jesteśmy w stanie zweryfikować nasilają te uczucia i tak naprawdę tylko zwiększają poczucie niepewności.

**Rolą lidera, prócz podejmowania działań niezbędnych dla zachowania ciągłości biznesu jest pomoc sobie i swoim ludziom w zrozumieniu i odnalezieniu się w sytuacji.**

Łatwo powiedzieć, trudniej zrobić… 
Lider przecież też jest człowiekiem i podlega temu samemu stresowi i niepewności co jego zespół.
Dodatkowo, szczególnie w kryzysie, lider musi zmierzyć się z dwoma wyzwaniami - tym dla wielu bardzo oczywistym: **"co robić?"** oraz - co najmniej równie ważnym a nie zawsze równie docenianym: **"jak być?"**.

Co wobec tego ma robić lider i jak zachować się w nowej sytuacji?

**Lider musi przede wszystkim zająć się sobą.** Brzmi paradoksalnie? Niekoniecznie.

**Po pierwsze: Jak się masz liderze? – czyli refleksja nad swoimi emocjami i działaniem.**

Dla wielu podjęcie „zdecydowanych działań” jest naturalnym odruchem. Trzeba jednak zadać sobie pytanie czy rzucenie się w wir akcji rzeczywiście związane jest z wymogami sytuacji i stanowi konstruktywną odpowiedz na pojawiające się wyzwania? Czy może staramy się zająć działaniem w celu stłumienia pojawiającego się w nas niepokoju?

W związku z powyższym lider chcący skutecznie odnaleźć się w kryzysie musi na początek odpowiedzieć na dwa zasadnicze pytania: **„co się dzieje ze mną?”** oraz **„co się dzieje z ludźmi dokoła mnie?”**.

Obecna sytuacja najlepiej chyba ilustruje fałszywość twierdzenie, że „w biznesie nie ma miejsca na emocje”. Tym czasem emocje są z nami zawsze i wszedzie i stanowią dla nas bardzo cenne wskazówki.
Dlatego musimy zacząć od refleksji nad naszymi emocjami i zachowaniem. Dzięki temu będziemy w stanie właściwie ocenić sytuację oraz unikniemy pułapek związanych z impulsywnymi działaniami, których cel trudno racjonalnie uzasadnić.
Lider, który zrozumie swoje emocje i pozostanie w kontakcie z nimi będzie w stanie zrozumieć i odnieść się we właściwy sposób do potrzeb innych.

Stąd od czasu do czasu musimy zatrzymać się i nazwać odczuwane emocje. Czy jest to niepokój, drażliwość, skłonność do irytacji? Czy mam tendencję do wycofywania się czy też czuję przypływ energii i siły związanej z możliwością działania?
Obserwacja siebie pozwoli zauważyć moment, w którym to co robimy przestaje służyć pierwotnemu celowi, a zaczyna być działaniem mającym oddzielić nas od rzeczywistości - staje się mechanizmem obronnym odciągającym nas i naszą uwagę od innych ważnych, choć często trudnych spraw.

W sytuacjach, w których działamy w obliczu niepewności i niepełnej wiedzy trzeba pozwolić sobie na zatrzymanie się, danie sobie przestrzeni i czasu na „rozejrzenie się” w rzeczywistości. 
Gorąco zachęcam do skorzystania choćby z technik mindfullness, które pomagają nam w uspokojeniu umysłu i **skoncentrowaniu naszej uwagi na rzeczywistości „tu i teraz”.** Jeżeli pozostaniemy twardo osadzeni w rzeczywistości, zaakceptujemy fakt, że nie mamy gotowych rozwiązań, wsłuchamy się w napływające sygnały to w miarę rozwoju sytuacji możliwe rozwiązania zaczną się wyłaniać. Ale musimy być uważni i otwarci, żeby je dostrzec.
Im szybciej zaakceptujemy sytuację taką jaka jest - z ryzykami i konsekwencjami - tym z większą jasnością umysłu będziemy mogli mierzyć się z nią reagując bez podejmowania pochopnych działań, których skutkiem może okazać się tylko zbyt wczesne zużycie zasobów i energii zespołu.

**Po drugie: Jak się masz mój zespole?  – czyli dostrzegamy i rozumiemy emocje innych.**

W normalnych warunkach jednym z pierwszoplanowych celów lidera jest koncentracja na zadaniach. W sytuacji kryzysowej podejmowanie odpowiednich działań jest też niezwykle ważne, lecz koncentracja wyłącznie na akcji nie wystarczy. Konieczne jest dostrzeżenie emocji innych i wykreowanie przestrzeni dla ich ujawnienia, co może pomóc w poradzeniu sobie z nimi. Jednym z najważniejszych narzędzi, którymi dysponujemy chcąc wpływać na emocje zespołu jest komunikacja.

Ważne jest jednak, żebyśmy uświadomili sobie, że komunikacja w czasie kryzysu takiego jak obecny ma inne cele i powinna wyglądać inaczej niż zwykle.

Po pierwsze powinniśmy **komunikować się regularnie, znacznie częściej niż normalnie - nawet jeżeli „nie mamy nic nowego do powiedzenia”.**

>Dużym błędem jest zaniechanie komunikacji, ponieważ „nie mamy nic nowego do powiedzenia”

Po drugie, w warunkach normalnego biegu spraw w komunikacji koncentrujemy się na przekazywaniu wizji, strategii, planów działania czy oczekiwań. W czasie kryzysu ważne jest stworzenie  przestrzeni nie tylko dla własnych  wypowiedzi, ale też miejsce dla innych - tak, żeby mieli możliwość podzielenia się swoimi doświadczeniami, emocjami i mieli poczucie bycia wysłuchanymi.
Taka „odwrócona komunikacja” jest bezcenna bo pozwala poznać to, co dzieje się w sercach i umysłach ludzi - a to z kolei pozwoli nam odpowiednio reagować.

Jednocześnie nie powinniśmy bać się uwolnionych emocji i tłumić ich przejawów.
To nie jest właściwy moment na reakcje w stylu „nie chcę słuchać takich narzekań…”. Pozwólmy wypowiedzieć się innym a nawet nieco dramatyzować. To pomoże rozładować napięcie i otworzy drogę, by w odpowiednim momencie pokazać inną perspektywę i wrócić na konstruktywne tory.

Strategia odwróconej komunikacji zadziała jednak tylko gdy zespół będzie miał poczucie kontaktu ze swoim liderem. Tu pojawia się pytanie jak więc powinien prezentować się lider, któremu zespół zaufa w czasie kryzysu? 
Czasy kryzysu skłaniają do przyjmowania bohaterskich postaw „niezłomnych i nieustraszonych przywódców”. Bezkrytyczne przyjmowanie takiej postawy niesie ze sobą ryzyko w sytuacjach kiedy nie wiemy co się zdarzy i co tak naprawdę robić. Próby zgrywania „wszechwiedzącego twardziela” mogą prędzej czy później zostać zweryfikowane przez rzeczywistość i skończyć się przykrym odkryciem, że „jednak król jest nagi”.
Nawet jako liderzy nie musimy jednak wiedzieć wszystkiego - bo nikt nie wie! Wystarczy, że będziemy wiedzieć, jaki będzie nasz następny krok - dyktowany analizą sytuacji i wyłaniającymi się możliwościami.
Prof. Declan Fitzsimonds z INSEAD mówi by - używając metafory - lider „pozostał jak dowódca na koniu” - solidnie osadzony w swojej roli. Można dodać, że z konia także  więcej widać…

Nie zapominajmy, że obecny kryzys - choć nie wiemy jak długo będzie trwał - minie. Z punktu widzenia ludzi i organizacji nie mniej ważne niż radzenie sobie w kryzysie jest to, w jakim stanie będziemy, kiedy kryzys skończy się.

**Po trzecie: Lider 2.0 – od obserwacji do działania**

W sytuacjach tak wielu niewiadomych rolą liderów, naszą rolą, nie jest wiedzieć najwięcej – w razie czego mamy ekspertów. **Dużo ważniejsze jest bycie tymi, którzy uczą się najszybciej.** Naszą odpowiedzialnością jako liderów w czasach kryzysu jest odpowiednie „łączenie kropek”, dokonanie analizy i wyciąganie wniosków, dostrzeżenie synergii i zależności niedostrzeganych przez innych. To przełoży się na celowe i zoptymalizowane działanie, które pozwoli wejść w przyszłość „po kryzysie” z zespołem który nie doświadczy nadmiernego mentalnego i emocjonalnego wyczerpania ale będzie nadal chętny do pracy w nowej rzeczywistości. Kryzysy nie tylko niszczą - dobrze zarządzone są okazją do budowania więzi i zaufania pomiędzy wszystkimi członkami zespołu – także z liderem. Potrafią dać poczucie siły i ogromną satysfakcję, kiedy po wszystkim będziemy mogli powiedzieć, że „daliśmy radę”. 

Co zobaczymy kiedy kurz opadnie? W dużej mierze zależeć będzie to od postawy i działań lidera, od tego w jaki sposób zdecyduje się **być** w tej sytuacji. Od rozpoznania, nazwania i zaakceptowania emocji swoich i współpracowników, od powstrzymania się od impulsywnych nieprzemyślanych akcji a w zamian stworzenia przestrzeni dla obserwowania rzeczywistości i podejmowania działań w oparciu wyłaniające się szanse i możliwości.


\*  zobacz: [Discomfort you are feeling is grief](https://hbr.org/2020/03/that-discomfort-youre-feeling-is-grief?autocomplete=true), Harvard Business Review

![moon](/assets/images/moon.jpg){:class="img-responsive"}

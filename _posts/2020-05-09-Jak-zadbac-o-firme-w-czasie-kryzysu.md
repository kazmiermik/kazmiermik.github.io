---
published: true
title: Jak zadbać o firmę w czasie kryzysu?
---


W ostatnich dniach miałem okazję uczestniczyć w seminariach i wirtualnych grupach dyskusyjnych, w których szefowie i menedżerowie firm z różnych stron świata wymieniali się przemyśleniami i doświadczeniami związanymi z prowadzeniem biznesu w czasie pandemii.
Mimo różnorodności branż i krajów pochodzenia z dyskusji wyłoniło się kilka wspólnych i interesujących wątków. Chcę przedstawić niektóre z nich, ponieważ pokazują zarówno dobre kierunki działań jak i pułapki, w które wpaść mogą liderki i liderzy stający w obliczu kryzysu.

**Nowe sytuacje**

Jednym z regularnie powracających wątków była nowość sytuacji. Kryzys na taką skalę jest nowy dla wszystkich, jednak dla części z nas jest to pierwszy poważny kryzys w całej zawodowej karierze. Rzeczywiście, od ostatnich poważnych klęsk o zasięgu globalnym upłynęło już sporo czasu. Ponad 20 lat minęło od „bańki internetowej”, niemal 20 od wydarzeń 11 września 2001 a ostatni kryzys finansowy w 2008 roku miał miejsce 12 lat temu. Jeden z uczestników trafnie zauważył, że dzisiejsi czterdziestolatkowie, obecnie w szczycie swoich karier, w roku 2008 mieli po 28 lat i kariery te dopiero rozpoczynali. 


**Ucieczka w działanie**

Kolejnym dyskutowanym wątkiem była reakcja liderek i liderów na sytuację. W wielu przypadkach były to zachowania wyważone, jednak spora grupa nie uniknęła pułapek związanych z paniką i np. paraliżem działania, wycofaniem się bądź przeciwnie z podjęciem serii nie do końca przemyślanych działań. 

„Ucieczka w działanie” może mieć miejsce na poziomie jednostek, zespołów jak i całych organizacji. Dobrym przykładem takiego zjawiska jest niekontrolowany wzrost ilości telekonferencji. Z jednej strony większa ich ilość jest nieunikniona i niezbędna dla koordynowania działań w warunkach pracy w rozproszeniu. Z drugiej jednak strony dużym ryzykiem dla produktywności jest pojawienie się wirtualnych spotkań służących innym celom: „wykazaniu się działaniem” czy zmniejszaniu niepokoju poprzez działanie. Szczególnie narażone na tego typu patologie są korporacje i duże organizacje, w których panuje ograniczone zaufanie i niski „empowerment” na średnich i niższych szczeblach zarządzania. 
Obowiązkiem każdego lidera jest monitorowanie tych zjawisk i upewnianie się, że nasi współpracownicy mają dość czasu na skoncentrowanie się na konkretnej pracy, ale także, że mają tak potrzebną teraz chwilę na refleksję, zebranie myśli i odnalezienie się w sytuacji.  

Niestety wciąż bardzo wysoko na liście liderskich grzechów plasują się braki w zarządzaniu komunikacją. Sonda przeprowadzona wśród uczestników seminarium zorganizowanego przez London Business School pokazała, że respondenci byli w pełni zadowoleni z częstości i otwartości komunikacji liderów swoich organizacji tylko w 37% przypadków. 
W jednym na dziesięć przypadków komunikacja w ogóle nie miała miejsca! Zdarzało się tak nawet w dużych, notowanych na giełdzie firmach, gdzie pracownicy przez kilka tygodni czekali na wiadomość od CEO.

**Maraton, nie sprint!**

Kryzys ujawnia też różnice w tym jak radzimy sobie z trudnymi sytuacjami w dłuższej perspektywie. 

Sporo z nas ma już świadomość, że przed nami raczej maraton, lub przynajmniej dłuższy bieg średniodystansowy niż sprint. 
Do wielu dociera już świadomość, że właściwym pytaniem może nie być „kiedy wszytko wróci do normalności?”, tylko „w jaki sposób działać, jeżeli tak jak jest będzie już zawsze?”.
Już po kilku tygodniach pracy w nowych warunkach uwidaczniają się spore różnice w zdolności do wytrzymywania presji i utrzymywania siebie i zespołów w strefie produktywnego działania. 
Czasem zaczynamy dobrze, podejmując szybkie i właściwe decyzje, działamy racjonalnie, angażując współpracowników. Jednak w miarę upływu czasu coraz gorzej radzimy sobie z presją i stresem. Zaczynamy przejawiać skłonności do mikrozarządzania, próbujemy wprowadzać rządy „twardej ręki”, tracąc przy tym zaufanie i zaangażowanie zespołów. 

Kryzys jest dla nas prawdziwym testem. Ujawnia zarówno braki kompetencji jak i charakteru. Pokazuje, że nie każdy potrafi dłużej pracować będąc poza swoją strefą komfortu. 
Nietypowe sytuacje wymagają wszechstronności i dla wielu trudnością jest to, że nie mogą koncentrować się na swoich „ulubionych” obszarach i sposobach zarządzania. U wielu, pod wpływem stresu nasilają się naturalne predyspozycje do angażowania się np. w działania operacyjne i odsuwania na plan dalszy aspektów strategicznych.

**W poszukiwaniu źródeł**

Wiele z uczestniczek i uczestników debat zwracało uwagę jak ważne a jednocześnie jak trudne jest dziś uzyskanie właściwej oceny sytuacji, w której działa firma. Nowa sytuacja zaburzyła organizacjom tradycyjne sposoby oceny rzeczywistości. Tak dzieje się na przykład w firmach, które pozyskiwały informacje przez sieć pracowników zespołów sprzedaży. W warunkach pandemii tradycyjne formy kontaktu z klientami są niejednokrotnie niemożliwe, a kontakt zdalny też może być utrudniony. Koniecznością stała się weryfikacja wiarygodności starych i poszukiwanie nowych źródeł pozyskiwania informacji o otoczeniu. Podobnie sprawa ma się w przypadku opierania oceny kondycji firmy o trendy np. sprzedaży. Takie podejście może dawać pogląd na sytuację we w miarę stabilnym otoczeniu. Dziś jednak na wagę złota może być poznanie kształtującej się właśnie dynamiki rynku, zachowań klientów, które będą miały wpływ na firmę w najbliższej i nieco bardziej odległej przyszłości. Firmy, które zdefiniowały i monitorowały zestaw tzw. „wskaźników wyprzedzających” (leading indicators), których analiza pozwala dostrzec zjawiska zanim wystąpią, z pewnością są w lepszej sytuacji niż te, które opierały się na „wskaźnikach opóźnionych” (lagging indicators) pokazujących to, co już się wydarzyło.
Dlatego liderki i liderzy muszą dziś na bieżąco zadawać sobie pytanie „co muszę wiedzieć?” oraz „jak zdobyć potrzebne mi informacje?”. 

Na poziomie zarządów i rad nadzorczych firm dużo większą uwagę trzeba poświęcić upewnieniu się, że wszyscy ich członkowie mają takie samo rozumienie i interpretację otaczającej rzeczywistości. 
W jednej z międzynarodowych firm rada nadzorcza wpadła w pułapkę, kiedy okazało się, że poszczególni członkowie rady nie maja jednolitej i spójnej oceny sytuacji firmy i otoczenia. Co gorsza nie doszło do dyskusji i wymiany poglądów, więc poszczególni członkowie rady działali w oparciu o zestaw założeń znany wyłącznie im samym. Jak można się domyślić w takich warunkach nadanie właściwego kierunku działaniom staje się trudne lub wręcz 
niemożliwe – a to może mieć katastrofalne skutki dla biznesu.

Niestety ryzyko opisanego powyżej zjawiska teraz wzrosło - mimo zaawansowanych środków łączności - więcej czasu spędzamy w odosobnieniu, często jesteśmy zajęci nawałem spraw związanych z pracą w nowych warunkach i możemy nie zorientować się, że np. jako zespół zarządzający tracimy wspólną wizję rzeczywistości. Dlatego warto część czasu na spotkaniach poświęcić na upewnienie się, czy rzeczywiście patrzymy na sprawy w taki sam sposób, czy tylko zakładamy, że skoro coś jest oczywiste dla nas to musi być jednakowo oczywiste dla innych. 

**Zatrzymać najlepszych**

Dużą niespodzianką dla niektórych szefowych i szefów była reakcja ludzi w obliczu kryzysu - zwłaszcza tych, którzy przed kryzysem wydawali się być filarami przyszłości firmy. Liderki i liderzy zwłaszcza firm silniej dotkniętych kryzysem boleśnie skonfrontowali się z sytuacją, w której ludzie, na których liczyli zaczęli opuszczać statek… Jak to ujął jeden z moich rozmówców, nie uśmiechało im się „pchanie wody pod górę” przez nie wiadomo jak długi czas.

Warto uświadomić sobie, że wielu, często cennych członków zespołu, na których chcieliśmy się oprzeć może zacząć rozważać i zmieniać swoje plany na przyszłość — i nie należy mieć o to żalu. 
W obliczu pandemii, która w tak wielu obszarach wpłynęła na nasze życie zastanawiamy się nie tylko jak poradzić sobie z sytuacją tu i teraz, jako szefowa/szef. Wstrząs, którego doświadczyliśmy dla wielu jest bodźcem do przemyślenia nie tylko możliwych scenariuszy dla prowadzonych biznesów, ale i dla nas samych. Wiele z nas, zwłaszcza właścicielek i właścicieli firm stanęło teraz przed ważkimi dylematami.

Z drugiej jednak strony wiemy, że kryzysy bardzo często ujawniają talenty ludzi, na których dotąd nie zwracaliśmy należytej uwagi. I to oni w wielu przypadkach, w trudnej sytuacji staną na wysokości zadania i okażą się niezwykle pomocni.
Jedną z konkluzji dyskusji była konieczność krytycznego przyjrzenia planowi rozwoju talentów w firmie.


**Z dala od siebie**
				
Nagle i niespodziewanie dla wszystkich okazało się, że można bez większych problemów pracować zdalnie. Zastanawiam się czy tak jednoznaczne postawienie sprawy nie jest przedwczesne. Póki co wiemy, że jeżeli nie ma innej możliwości to jesteśmy w stanie pracować zdalnie, przez jakiś czas. Jednak, używając porównania ze świata badań leków, odległe działania niepożądane takiego rozwiązania nie są jeszcze wystarczająco poznane. Praca zdalna, może być na dłuższą metę akceptowalna, ale zależy to od wielu czynników: branży, kultury organizacyjnej firmy, wreszcie od osobistych predyspozycji pracowników i — co niezmiernie ważne — posiadania przez nich odpowiednich możliwości zorganizowania jej w warunkach domowych. 
Zwróćmy uwagę, że punkt widzenia zależy od punktu siedzenia i jeżeli będziemy patrzeć tylko przez pryzmat własnych doświadczeń możemy nie dostrzec, że pewne sprawy mogą wyglądać zupełnie inaczej z punktu widzenia naszych pracowników. 
Badanie przeprowadzone w jednej z dużych międzynarodowych firm pokazało, że tylko 1 na 5 pracowników był gotowy/a pracować wyłącznie poza biurem. Znaczącą większość chciała część czasu spędzać jak dotąd w biurze.

W kontekście miejsca pracy pojawił się też wątek, który wielu z pewnością bardzo ucieszy.Chodzi o okazję przemyślenia modnej ostatnio i forsowanej niejednokrotnie bez zwrócenia uwagi na konkretne uwarunkowania firmy czy zespołu — koncepcji „open space”. Mimo rosnącej ilości danych wskazujących na istotne wady takich rozwiązań wciąż są one atrakcyjne finansowo, co przyciąga firmy. Pojawienie się wirusa zmusza organizacje do — przynajmniej na najbliższą przyszłość — zastanowienia się nad organizacją pracy i zagospodarowaniem przestrzeni biurowej. Mam nadzieję, że bodziec ten będzie wystarczający do zahamowania trendu, który niejednokrotnie przynosi więcej szkód niż oczekiwanych korzyści.

Biorąc pod uwagę powyższe zalecano ostrożność przed ostateczną konkluzją, że biura nie będą nam już potrzebne. Musimy starannie i kompleksowo przyjrzeć się rzeczywistym możliwościom pracy zdalnej w odniesieniu do różnych grup pracowników.  
Ten problem jest niezwykle złożony a pochopne decyzje mogą mieć poważne konsekwencje dla firm. 

Zróżnicowane były też głosy w odniesieniu do efektywności pracy bez możliwości bezpośredniego kontaktu. Z jednej strony pojawiały się opinie, że rozmowy przez Zoom są bardziej konkretne, skoncentrowane wokół problemu, z drugiej jednak nieobecność w biurze odbiera możliwość elastycznego dopasowywania czasu, krótkiej a często załatwiającej sprawę wymiany zdań przy kawie w kuchni czy w korytarzu. Teraz wszystko musi być zaplanowane i ustrukturyzowane, a to zabiera czas. 

Wniosek z dyskusji płynął taki, że przeniesienie pracy do rzeczywistości wirtualnej nie odzwierciedla „jeden do jednego” pracy w „realu”.  Dużym błędem prowadzącym do spadku produktywności jest oczekiwanie tej samej szybkości reakcji. Przyszedł teraz czas, żeby na dużo szerszą skalę zaakceptować i wdrożyć, to czego firmy działające w oparciu o zespoły pracujące zdalnie nauczyły się już dawno tj., że nie wszystko może i musi dziać się w czasie rzeczywistym i że część komunikacji odbywać się musi asynchronicznie. Oznacza to akceptację tego, że odpowiedź na wysłaną wiadomość nie nadejdzie natychmiastowo. Wymaga to lepszego planowania, ale daje nieocenione korzyści w postaci mniejszego rozpraszania się pracowników i   umożliwienie działania im w warunkach pełnej koncentracji, zmniejszenia stresu i — co ważne w warunkach nagłej i przymusowej pracy z domu — pogodzenia wymagań pracy i życia domowego. 

Łatwo jest ulec pokusie organizowania wirtualnego spotkania w każdym przypadku. Zwłaszcza, że jest to stosunkowo prosty sposób na zapełnienie czasu i wspomniane już wyżej „wykazanie się działaniem”. Ja sam uczestnicząc w jednym z takich nie do końca sensownych spotkań policzyłem, że półtorej godziny, które poświęciło 28 obecnych na niej uczestników odpowiadało 42 osobo-godzinom pracy. W konsekwencji taka telekonferencja, jeżeli rzeczywiście była bezproduktywna, w skali zespołu oznaczała utratę całego tygodnia pracy jednej osoby. A była to tylko jedna z telekonferencji tego dnia…

Przed nami bez wątpienia niezła szkoła życia, sporo niepewności, ale także możliwość zdobycia unikalnych i cennych doświadczeń. 
Jak mówi powiedzenie przypisywane Churchillowi — dużą stratą byłoby zmarnować taki dobry kryzys.


>Najważniejsze wnioski płynące ze spotkań i dyskusji, w których uczestniczyłem to: 
>- po pierwsze, jest za wcześnie, żeby uznać, że znaleźliśmy się w „nowej normalności”, sytuacja jest dynamiczna i moim zdaniem daleka od uzyskania nowego stanu równowagi; 
>- po drugie, jednym z największych wyzwań — szczególnie będąc w odosobnieniu — jest wytworzenie sobie jak najbardziej obiektywnej wizji otaczającej rzeczywistości i uniknięcie wpadnięcia w pułapkę „efektu potwierdzenia” (ang. *confirmation bias*) kiedy to chętniej przyjmujemy informacje potwierdzające nasze oczekiwania;
>- po trzecie, nie możemy zapominać o sobie. Chcąc pomagać innym musimy mieć dość sił fizycznych i mentalnych by to robić. W końcu w samolocie przed startem słyszymy, że w sytuacji awaryjnej musimy maskę tlenową założyć najpierw sobie a potem pomagać innym.

---
published: true
lang: pl
title: 'Jak Tworzyć Zdrowe Środowisko Pracy? Co musisz wiedzieć, żeby zacząć od dziś.'
---


## Jak Tworzyć Zdrowe Środowisko Pracy? Co musisz wiedzieć, żeby zacząć od dziś. ##

Jednym z głównych zadań liderów jest tworzenie zdrowego środowiska pracy, które sprzyja zarówno efektywności, jak i dba o dobrostan pracowników. Nawet najbardziej utalentowani ludzie nie wykorzystają swojego potencjału, jeśli środowisko pracy nie stworzy warunków, w których mogą z niego skorzystać. Badania, takie jak projekt "Aristotle" przeprowadzony przez Google, wyraźnie pokazały, że kluczowym czynnikiem sukcesu, odróżniającym zespoły osiągające najlepsze wyniki od pozostałych, jest panująca w nich atmosfera zaufania, otwartości i wsparcia. Autorka badania, Amy Edmondson nazwała taką atmosferę bezpieczeństwem psychologicznym \*.

Budowanie zdrowego środowiska pracy w organizacji to proces złożony, który nie zawsze jest  w całości w gestii danego lidera, ale istnieją obszary, na które każdy lider i liderka może wpływać, niezależnie od swojego poziomu w organizacyjnej hierarchii i dostępnych zasobów. 

### Jak wspierać zaangażowanie? ###

Jednym z takich kluczowych obszarów jest zrozumienie fundamentalnych potrzeb pracowników, które pozwolą im skorzystać z pełni swojego potencjału i stworzenia środowiska, w którym potrzeby te są spełnione. 

Pewnie znaczna większość z nas zgodzi się, że lepsze jest środowisko, w którym pracujemy, bo chcemy, a nie musimy, gdzie interakcje z szefami i współpracownikami są źródłem pozytywnych doświadczeń a nie zmuszają nas do przyjmowania postaw obronnych, a nieuchronne różnice zdań stanowią źródło inspiracji nie prowadząc do bezproduktywnych starć.

Wymienione powyżej trzy aspekty: motywacji, postrzegania interakcji społecznych w kategoriach zagrożenia lub nagrody, oraz konfliktu, stanowią kluczowe elementy popularnych modeli, takich jak Teoria Samodeterminacji (Self-determination Theory - SDT, E. Deci i R. Ryan, 1985), model SCARF (D. Rock, 2008) oraz koncepcja Pięciu Głównych Trosk (Five Core Concerns, D. Shapiro, R. Fisher, 2005).

### Trzy kluczowe modele ###

Teoria Samodeterminacji (SDT): skupia się na motywacji i określa trzy, fundamentalne, determinujące nasze działania, potrzeby: 
**KOMPETENCJI, AUTONOMII i RELACJI**. 

Model SCARF\*\* analizuje wpływ bodźców społecznych na funkcjonowanie mózgu. Określa naszą zdolność do pełnego zaangażowania się i efektywnego wykonywania pracy w zależności od tego, czy bodźce te są postrzegane jako pozytywne, wywołujące reakcję dążenia w oczekiwaniu na potencjalne nagrody, czy jako negatywne, interpretowane jako zagrożenia i wywołujące reakcję unikania. Model identyfikuje elementy, które nasz mózg nieustannie i najczęściej podświadomie monitoruje w poszukiwaniu sygnałów “nagrody” i “zagrożenia” w otoczeniu. Należą do nich: **STATUS SPOŁECZNY, PEWNOŚĆ, AUTONOMIA, RELACYJNOŚĆ , POCZUCIE SPRAWIEDLIWOŚCI**

Koncepcja "Pięciu Głównych Trosk" (Five Core Concerns) wskazuje na kluczowe czynniki emocjonalne i interpersonalne, które wpływają na wynik negocjacji i wysiłki w zakresie rozwiązywania konfliktów. Pięć Głównych Trosk to:
**PRZYNALEŻNOŚĆ, DOCENIENIE, STATUS SPOŁECZNY, AUTONOMIA, ROLA**
 
Patrząc na potrzeby zidentyfikowane w każdym z powyższych modeli, nie da się nie zauważyć uderzających zbieżności. W każdym z modeli pojawia się potrzeba autonomii, relacji/przynależności oraz posiadania statusu społecznego. Można też zauważyć zbieżność pomiędzy elementami takimi jak potrzeba kompetencje i rola czy potrzeba docenienia i sprawiedliwości.

### Wnioski dla liderów ###



Jakie wnioski wypływają z tego dla liderów? To, że trzy różne modele, choć wywodzą się z odmiennych perspektyw, dochodzą do tych samych wniosków, powinno być dla nas wyraźnym sygnałem świadczącym, że zidentyfikowane potrzeby są rzeczywiście kluczowymi czynnikami wpływającymi na ludzkie zachowanie. Ich zaspokojenie może istotnie przyczynić się do kreowania optymalnego środowiska pracy, w którym pracownicy będą mogli pracować z zaangażowaniem i satysfakcją z wykonywanej pracy.

### Co możesz zrobić już dziś?###

Wyobraźmy sobie jak mogłoby zmienić się środowisko pracy, gdyby liderki i liderzy zadali sobie następujące pytania:
— Co mogę zrobić, aby spełnić te kluczowe potrzeby, wykorzystując dostępne środki i działając już teraz?
— Co chciałbym promować w swojej organizacji, i jak mogę przekonać innych do swojego punktu widzenia?
— Jakie procesy stoją na przeszkodzie w zaspokojeniu tych potrzeb, co mogę zrobić, żeby je usprawnić?
— Które z moich przekonań wspierają, a które utrudniają zaspakajanie tych potrzeb?

Budowanie zdrowego środowiska pracy to wyzwanie, które często wydaje się przekraczać możliwości i wpływ pojedynczego lidera. Jednak może okazać się, że to my, liderki i liderzy nie doceniamy swoich możliwości i wpływu. Jeśli będziemy wiedzieć, od czego zacząć i na czym się skupić, możemy osiągnąć zaskakujące efekty. Zrozumienie przedstawionych powyżej fundamentalnych potrzeb i zastanowienie się jak je zaspokajać będzie pierwszym krokiem we właściwym kierunku.

\* zobacz:https://www.nytimes.com/2016/02/28/magazine/what-google-learned-from-its-quest-to-build-the-perfect-team.html
